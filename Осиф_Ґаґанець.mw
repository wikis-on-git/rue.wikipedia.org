- *10. 4. 1793 - †22. 12. 1875

- Русиньскый владыка і приятель А. Духновіча

Меджі вызначныма русиньскыма влады­ками ся в посліднім часі все частіше зьявлять мено Осифа Ґаганця, вызнамнсто пряшівского діятеля, великого обгаёвателя і підпорователя русиньского возродного руху, ведженого невысловно аґілным будителём Александром Духновічом. Здало бы ся, же о тім ціннім русиньскім єпархови было повіджене вшытко уж перед десятьма роками, кедь на его честь прозвучали рефераты в ціклі Осиф Ґаганець і его доба, але не с то так. Говорило ся там, же ся народив у родині погранічника, яка ся мусила часто стяговати. В ёго жывотописі ся уваджало, же хлопець мав велике одношіня ку книгам, але де роздобыв того одношіня, о тім ся не пише. У погранічників як у воєнськой організованой части учіня за священика в домашній среді не приходило до увагы. Также на поміч му пришли сільскы побожны книжкы, котры го першыма очаровали.

В споминах жывотопису о родині Ґаганцёвій ся находить єдно місто, де ся споминать, же мено Ґаганець передтым походило із села Вышній Орлик, де жыв Осифів отець. Кликали го Ґаган а быв півцёучітелём (позерай: О. Рудловчак, Голос Карпат, 1993, ч. 4). І так ёго дідо мав книжкы, штудованём котрых у хлопця дозріло познаня, же ся піде учіти за священика. Опечатку го інтересовали співникы, а пізніше і побожна література. Прізвиско Ґаган с русиньске. Мож ся додумовати, же взникло од єдной сорты кавкы, котру языкознатель Николай Пуме знає під меном "ґаґа" (позерай: Русько-чеськый зем. словник, 1951, стор. 136). Якбач, роди­на тримала у дворі фовт гусей на обжыву, бо іншый гыд не могла тримати, бо не мала поле.

Треба повісти, же Вышній Орлик не быв ниякым "западаковом", але достойнов частёв Маковицького панства. Федор Корятовіч дістав Маковицьке панство в 1351 а мав го аж до 1363 року. Панство было повышене до кралёвского князівства.

Осиф Ґаганець з орлицького маковицького церьковного центра ся діставать на престол Пряшівской грекокатолицькой єпархії (1842 -1875), абы ей почас 33 років жертвенно вів і старав ся о розвиваня славяньской Службы Божой. Він черьпав з найліпшых традіцій народ­ной релігії і творчой роботы народного уменя.

Ку функції єпіскопа помогло Ґаганцёви добра освіта, котру роздобыв у Народній школі в Бардіёві, в Ґімназії в Новім Місті під Шіатором і в Левочі, на штудіях філозофії в Кошіцях і богословія на Богословецькій семінарії в 1812 - 1816 рр. в Трнаві. Высвятили го за свя­щеника в 1817 році.

Тішило го, же дістав як першый приход Руськы Пекляны. Была то велика парохія, бо ку ній належало 8 оддаленых сел, де ся находили его вірници, а ку котрым в припаді нутной потребы было треба іти. Він любив свій народ, зато жертвенно робив свою душпастырьску роботу.

Кедь его першый приход быв нарочітый, то друга штація - Выслава в Боршодьскій жупі мала приділены лем штири села. Третя парохія - ґеё-Керестур мала 23 приділеных сел а од главной фары іщі веце оддаленых.

Осиф Ґаганець выкликав обдив своёв робо­тов. Снажив ся приход зробити центром ру­синьского церьковного жывота, але трагедія в родині (скоропостижна смерть жены) перекрыжыла му планы. По правді, было треба підняти геёкерестурьску парохію. Ани его представленый, боршодьскый архідіакон Хыра не міг опоновати, кедь з веджіня єпархії вышла снага підтримати го і заместнати даяков задачов при справованю єпархії, жебы холем дакус забыв на трагічну подію у своїм жывоті. Тадь там так красно зачінав! Лем што пришов, меновали го за протопризбітера і він справовав тамтешній церьковный жывот. Богата і уроджайна країна, добры і послушны вірници, почітованый священик - то было передусловіём на розвиваня богатого духовного жывота.

Наш приходник О. Ґаганець у ґеё-Керестурі мав приділеных і вірників з Ягра, котрой фарность была зрушена і приділена найблизшій. То вказовало на недобру сітуацію русиньскых фарностых нелем на селах, але аи у місті. Дорога до Ягру тримала 6 і пів годины.

В центрі єпархії в Пряшові нашего великого патріота выменовали за члена єпіскопского порадного збору - конзісторія. Ставать ся кано­ником і много робить на укріпліні церьковной дісціпліны, котру пожадовав тогдышній влады­ка Ґ. Тарковіч, якый быв і ку собі неумолимый.

В тім часі ся вшыток културный жывот Русинів орьєнтовав коло двох єпархій - Мукачовской із центром в Ужгороді і Пряшівской. Народно-політічна орьєнтація русиньского духовенства была детермінована обидвома владыками. Было то перед револуціёв 1848-49 в Угорьску. Обидві єпархії были промадярьскы орьєнтова-ны. Наслідком того, же револуція была переможена, часть русиньскых священиків была брана віденьсков владов на зодповід-ность. В даякых припадах ся аи трестало.

На обидвох русиньскых єпіскопів была по­дана жалоба. О. Ґаганцёви ся подарило жалобу нівелізовати і доказати одданость цісарёви. Він вів добру обранну політіку, в котрій брав до увагы ракуськы інтересы. Коло него ся ґруповала русиньска інтелігенція на челі з Адолфом Добряньскым, яка виділа дорогу рїшіня вопросу карпатьскых Русинів в узкій сполупраці з владарём. єпіскоп Поповіч быв уволненый з функції. Его уряд выконовав вікарь Чурговіч, а лем узкы контакты з Доб­ряньскым перед урядами оправдали его роботу. Правдов є, же істе споїня з Кошутом ту было. Кошута і его комісарів підпоровала іста трупа Русинів, але беручі до увагы, руську і ракуську надвладу, перешла до табора к цісарёви. Владыка Поповіч в 1850 році ся назад вернув на мукачовскый престол.

Вызброєный скусеностями з трёх русинь­скых парохій новый пряшівскый каноник із вшыткых сил ся усиловав быти хосенным русиньскій церькви і его народу. В єпархії нашов веце талентованых людей, котры му помагали. В першім ряді то быв Василь Поповіч, тогдышній таёмник єпіскопа, дале Александер Духновіч, мукачевскый каноник, таёмник конзісторія, котрый в узкій сполупраці з ним ся выпрацовав на ведучого діятеля русиньского возродного руху, Адолф Добряньскый, Алек­сандер Павловіч і іншы.

О. Ґаганець часто підкреслёвав своїм священикам, абы не забывали на свою душ­пастырьску роботу меджі Русинами, а сам їм помагав як духовно, так і з матеріалного боку. Пригваряв ся у землевластників, обгаёвав нашых людей на суді і под. Худобне духо­венство го тримало в почливости. В 1841 році быв вікарём, а в 1842 ся став владыком.

У світьской моци досяг, же помічници церьковных діятелів - дяци, кураторе не были фізічно трестаны за вину перед світьсков верьхностёв.

К верьхам его снаг належить ініціатіва зрядити в Пряшові высоку школу богословску а про учітелів - учітельску препарандію. Хоць сам не быв монахом, заслужив ся о розвой Чіну св. Василія. Быв участный при закладаню Літературного заведжіня пряшівского, Общес­тва св. Іоанна Хрестителя, інтернату Алумнея, як і ужгородьского Общества св. Василія Великого, котрый у тім часі заложыли намісто Матіці русиньской, кедь ся в тім напрямі підкарпатьскым Русинам не подарило добігнути будиньскых Сербів, Словаків і галицькых Русинів.

У своїм обчаньскім жывоті утримовав приятельскы однрсины із такыма вызнамныма Словаками, як Ёнаш Заборьскый, Ян ґлавач, Андрей Радліньскый і з іншыма. Тяжку добу, кедь справовав єпіскоп Ґаганець Пряшівску грекокатолицьку єпархію, описав П. Томашік, котрый выдав по німецькы Der Sprachkapf in Ungarn під псевдонімом Вілагошварі в 1843 році в Ліпську.

Рушны силы русиньского народного возрод­ного процесу суть різноплановы. Сягають глу­боко аж до 18. сторіча. В тім сторічу засягла Русинів морална і сполоченьска еманціпація. У Русинів ся проявила як снага шырити освіту в материньскім языку. Того єпіскоп Ґаганець дуже добрі розумів і тот процес підпоровав із вшыткых сил. Цілі ся могли наповнёвати, але аж в половині 19. сторіча, кедь была ясна платформа словеньского народа, якый ся хотів выманити спід чуджого утиску. Тоты ідеї, якы підпоров і А. Добрыньскый, не были чуджі і єпіскопови Ґаганцёви, якы він апліковав на свій русиньскый народ. Програм Яна Коллара спознав ліпше аж через А. Духновіча і А. Добряньского. Архієрей Ґаганець взяв до програму посилніня Пряшівской і Мукачовской єпархій, і вже сповнёвав програм Добрянь­ского, котрый ся односив ку заложіню єпіскопства в Хусті. I Хоць намір в Хусті ся му не подарив, его робота, обидві єпархії доднесь жыють.

ПгДр. Михал ПОПОВІЧ, Пряшів
